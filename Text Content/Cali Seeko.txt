Cali Seeko: ” qorshaha Wasaaradda Amniga ay u diyaarisay Nabad Gelyada Muqdisho maaha mid ku filan”.
Published on July 25, 2014 by Maalik Som   ·   No Comments
Muqdisho (Sh M Network)—Afhayeenka Maamulka Gobolka Banaadir  ee dowladda Soomaaliya  Cali Max’ud Faarax ( Cali Seeko ) oo maanta ka qeyb galay Barnaamijka Dooda Jimcaha ayaa sheegay in qorshaha hadda ay dooneyso in Wasaaradda Amniga ay ku sugto ammaanka uu yahay mid aan heerkii la rabay gaarsiisneen oo aan  waxba ka tareynin xaqiijinta ammaanka Magaalada Muqdisho.
Cali Seeko ayaa waxa uu tilmaamay in 10 gaadiid ah iyo Ciidankooduba in uu hadda yahay mid aan dabooli Karin baahida xagga ammaanka ah ee ka jirta Caasimadda Soomaaliya ee Muqdisho.
Isagoo hadalkiisa sii wata ayuu Afhayeenku sheegay in aragtida Wasiirka Amniga qaranka ee Xukuumadda Soomaaliya  uu yahay mid wanaagsan  balse waxa uu tilmaamay in loo baahan yahay in la sii ballaariyo islamarkaana la tashi iyo abaabul fiican loo sameeyo dar dar gelinta ammaanka Magaalada Muqdisho.
Hadalka Afhayeenka ayaa imaanya xilli Wasiirka Wasaaradda Amniga Qaranka Xukuumadda Soomaaliya Khaliif Axmed Ereg Warqad Qoraal ah oo Xafiiskiisa ka soo baxday uu Saxaafadda u aqriyay afhayeenka Wasaaraddaasi oo uu uga warbixiyay in Wasaaraddu u wajaheyso Sugidda ammaanka Caasimadda Muqdisho hanaan ku aadan Ciidamo iyo gaadiidkooda oo ku roondeyn doona Xaafadaha Magaalada Muqdisho.
 
